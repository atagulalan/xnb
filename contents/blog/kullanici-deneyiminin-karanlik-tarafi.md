---
name: 'kullanici-deneyiminin-karanlik-tarafi'
title: 'Kullanıcı Deneyiminin Karanlık Tarafı'
date: 1536743285
tag: 'design'
description: |
  UX önemli gençler!
---

Büyük şirketler, ürünlerindeki _kullanıcı deneyimini_ geliştirmek için çoğu zaman büyük paralar harcarlar. _Kullanıcı deneyimini_ iyileştirmek sadece kullanıcının değil, aynı zamanda şirketin veya işletmenin de yararınadır.

## Nedir bu kullanıcı deneyimi?

**Engellenen meşhur site** der ki:

> <small>Kullanıcı deneyimi kişilerin bir ürün, sistem ya da servisi kullanırken hissettikleri duygular ile davranışlarını ifade eder. İnsan - bilgisayar etkileşimi ve ürün sahipliğinin uygulamalı, deneysel, duygulanımlı, anlamlı ve değerli yönlerini kapsar.</small>`—Vikipedi`


Yani kullanıcı deneyimini kısaca, _"kullanıcının o sayfadan veya uygulamadan aldığı haz"_ olarak özetleyebiliriz.

### Peki neden bu kadar önemli?

Bunu **bir örnek ile** anlatabilirim.

Bir restorana girdiniz ve bir masaya oturdunuz. Yaklaşık **20 dakika** bekledikten sonra ancak önünüze bir menü geldi, ancak menünün tamamı <span style='font-family: "Comic Sans MS";'>Comic Sans</span> yazı tipiyle ve <span style='background: #e06c75;color: #98c379;'>kırmızı üzerine yeşil renk</span> ile yazılmış.

Sinirlerinizin uzun süre beklemekten ve önünüze gelen **sıradışı** sunumdan bozulmasına rağmen siparişinizi verdiniz. Verdiniz vermesine, ancak bir **20 dakika** daha bekletildiniz. Garsonun size doğru hızlı adımlarla gelişini, sonunda gelen yemeğinizin güzel olmasını umarak, gözlerinizde bir **_heyecan pırıltısı_** ile izlediniz.

Yemek geldi, ancak bu yemek maalesef sizin beklediğiniz yemek değil.

#### Ne yapardınız?

İşte kullanıcı deneyimi tam olarak bunun için önemli. Kullanıcının istediği içeriği **hızlı ve düzgün bir şekilde** kullanıcıya ulaştırdığınızda kullanıcı bu hizmetten memnun kalacak ve memnun kaldığı için **tekrar bu hizmeti kullanmak isteyecek**, hatta belki de **başkalarına önerecek**.

## Karanlık Tarafa Geçiş

Öncelikle karanlık desenlerin tanımına bir bakalım.

> Karanlık desenler; kullanıcıları kandırarak kullanıcıların yapmak istemeyebilecekleri şeyleri yapmalarını sağlamak için hazırlanmış arayüz tasarımıdır.

Bunu yapmanın etik olmadığını düşünebilirsiniz. Bir kullanıcıyı yapmak istemediği şeyleri yapmaya zorlamak, bence de etik bir davranış değil. Peki büyük şirketler _neden_ bazen bu yola girmeyi tercih ediyor? Bunu sizlere açıklamanın en iyi yolu, **bir örnekten** geçiyor. 

### Şimdi kendinizi "o" şirketteki bir üst düzey yönetici olarak düşünün.

Şirketinizin **maksimum** gelir sağlaması için, _web sitesindeki_ kullanıcı deneyimini yüzlerce saat harcayarak yapılandırdınız. Günlük rapora baktığınızda, sitenize yeni kaydolan kullanıcıların sayısının her geçen gün arttığını gördünüz. Peki ya hesaplarını **_silen_** kullanıcılar?

İşte tam bu noktada kullanıcı deneyiminin **karanlık** tarafını görüyorsunuz. Sitenizdeki **kayıt işlemini** kolay yaptığınız gibi, **hesap silme işlemini** de **_zor_** yapabilirsiniz. 

Size soracağım soru, az öncekiyle aynı.
#### Ne yapardınız?

Kullanıcıları elinizde tutmak adına, **hesap silmeyi** zorlaştırır mıydınız? Eğer cevabınız "evet" ise, **_karanlık tarafa hoş geldiniz_**.

![](/assets/kullanici-deneyiminin-karanlik-tarafi/dw.svg)

İşte kullanıcı deneyiminin karanlık tarafı tam olarak bu. Sizi, az önce bahsettiğim yöntemi kullanan, dünyanın en büyük şirketlerinden biri ile tanıştırayım. Belki kendisini duymuşsunuzdur. Bahsettiğim şirket **_Amazon_**.

### Peki ne yaptı?

**Hesap silmek** isteyen kullanıcılara eziyet çektirdi, hayatlarını kararttı.

>Eyy ulu Zeus! Ben sana, tanrıların tanrısına ne yaptım da bana bu işkenceyi uygun gördün?`—hesabını silmek isteyen yunan amazon kullanıcısı`

Haydi **_Amazon_**'un, **hesap silme** ekranına bir bakalım... **_Tabii bulabilirsek_**.

Öncelikle herkesin bakacağı bir yere, "hesabım" kısmına bakalım.

![](/assets/kullanici-deneyiminin-karanlik-tarafi/1.png)

Bu linke girerek içerisinde verilen alt ayarlara bakalım.

![](/assets/kullanici-deneyiminin-karanlik-tarafi/2.png)

Bakalım bakmasına da, **hesap silme** ile alakalı bir şey gözükmüyor.

Belki de **_yardım_** istemeliyiz.

![](/assets/kullanici-deneyiminin-karanlik-tarafi/3.png)

Yardım linkinindeki konuların hiçbirinin altında **hesap silme** ile alakalı bir şey yok. **_Amazon_**'a ulaşmaya mı çalışsak?

![](/assets/kullanici-deneyiminin-karanlik-tarafi/4.png)

Bu butonların hiç birinde de **hesap silme** ile ilgili bir şey yok. Acaba _"Prime ve daha fazlası"_ butonundaki _"daha fazlası"_, **hesap silmeyi** kapsıyor mu?

![](/assets/kullanici-deneyiminin-karanlik-tarafi/5.png)

Burada da **hesap silme** ile alakalı hiç bir şey göremedim. Buradaki _hesap bilgilerini güncelle_ en yakın seçenek gibi.

![](/assets/kullanici-deneyiminin-karanlik-tarafi/6.png)

Evet, burada! Hesabımızı sonunda kapatabileceğiz!

![](/assets/kullanici-deneyiminin-karanlik-tarafi/7.png)

**Kapatamadık.** Çünkü "bize ulaşın" sayfasındayız ve bir yetkili ile konuşmamız isteniyor. Hesabınızı maalesef siz _kapatamıyorsunuz_, sizin yerinize bir yetkili kapatmak zorunda.

Haydi **_Amazon_** ile biraz sohbet edelim.

![](/assets/kullanici-deneyiminin-karanlik-tarafi/8.png)

Sosyal kabiliyetimin yerlerde gezmesi sebebiyle konuya biraz kafalama giriş yapmış olsam da, cevabımızı aldık. Hesabımızı kapatabilmemiz için, bir yetkili ile görüşmemiz şart.

Bu yöntemin adını, **_Harry Brignull_** adlı abimiz _"Hamamböceği Oteli"_ olarak tanımlıyor. Kullanıcı kayıt olmak isterse **kolay**, ancak kaydını silmek isterse **zor**.

Peki **kayıt ekranlarına** hiç dikkat ettiniz mi? Genelde elinizden tutup sizi **karanlık tarafa** çekmeye çalışırlar.

#### Gelin birkaç kayıt ekranı inceleyelim.

![](/assets/kullanici-deneyiminin-karanlik-tarafi/regall.svg)

##### Aydınlık Taraf (En soldaki)
Bu örnek **en temiz ve saf** kayıt ekranımız. Kimseyi zorla bültene (newsletter) eklemeye çalışmıyor. Eğer kullanıcı ancak gerçekten bu *checkbox*ları işaretlerse bültene katılıyor. 

##### Gri Taraf (Ortadaki)
Bu örnek kullanıcıları bültene çekmek için tasarlanmış. Daha önceden işaretlenmiş olan *checkbox*lar kullanıcıyı bültene kaydetmek için tasarlanmış. Ancak yine de buna karanlık taraf demeyi doğru bulmuyorum. En sağdaki örneğe göre daha çok **_gri_** bölgede gibi duruyor.

##### Karanlık Taraf (En sağdaki)
Bu örnek tamamen karanlık tarafa giriyor. Bunun nedeni ise, kullanıcıyı renkli bir kayıt butonu ile yanlış yönlendirmesi. Burada asıl yapılan işlem kayıt işlemi değil, bültene ekleme işlemi. Aşağıda belli dahi olmayan bir **_devam et_** tuşu var, ancak çoğu kullanıcı sayfadaki devasa **KAYIT OL** butonuna gördükten sonra devamını görmüyor bile.

### Daha fazla karanlık

Tabii karanlığın bir sınırı olduğu gibi, bu yazının da bir sınırı var. **Karanlık Desenler** ile ilgili daha fazla örnek görmek isterseniz [Twitter'da #darkpattern] hashtagine bakabilirsiniz. Umarım bu yazıyı beğenmişsinizdir. 

Kendinize iyi bakın, **yorum yazmayı unutmayın!**



[Twitter'da #darkpattern]:https://twitter.com/hashtag/darkpattern